東岡凖擬太丘來，竹洗塵根石拂苔。好客風廊俱有分，只愁髙唱不容陪。
舊喜三周貪好客，爭如一叟促歸程。長亭日晚相望處，一片平湖泠浸星。
長道相思苦不開，故從百里泛舟來。如何不見稽山老，卻道心因興盡回。
老覺浮雲念不萌，君才豈合後諸生。從教罪我春秋法，不受詩人月旦評。
聲猶在耳鳥關關，過眼庭陰作午班。香篆靜中便細看，綠蘿新處得髙攀。
富平學滿書三篋，輔嗣功成易六爻。聞說短檠書細字，不須燈火入涼郊。
廛音解作障耳霧，佳客能開病眼明。一軸收藏比珍貺，不妨擲地亦金聲。
牛衣泣臥傷君子，華袞髙名亦丈夫。但使如雲雙翼在，它年九萬是鵬圖。
小試成均書一封，女媧五采不言功。青雲事業期它日，觴豆規模是小忠。
潤入圖書麥向辰，如今此腹又孤人。餘風更與留春在，時照紅英作醉裀。
誤身人道是儒冠，穏稱圓冠我愧難。顔歜起居皆富貴，惠施文字獨芝蘭。
楚楚才名六尺身，此間襟度有殊珍。缾無餘粟難論富，篋有風光不似貧。
老去獨憐南澗竹，閑來不費北山移。年顔攻我真無賴，富貴尋君好自持。
君有輕舠恰稱身，我家亦有嶺頭雲。君雲容易能分我，亦有吾雲可寄君。
寒谷由來不識春，可憐金殿解宫軒。哀王孫有秋來月，幾處愁人不掩門。
一百五十節欲近，二十四番風老時。莫因舊雨與新雨，閑卻十枝幷五枝。
靜無餘事可關情，快讀新詩醉魄醒。太守文章真袞袞，參軍衫鬢兩青青。
失計長松習用剛，一官纔得鬢毛蒼。酒醪不入缾空腹，始信鴟夷智慮長。
南國餘寒有素期，年年隆臘只浮澌。還人春色九十日，紅紫從它少後時。
紅旆朝天綵色新，主人心在五湖春。君王不鑄良金象，莫愛扁舟共載人。
黄粱未熟任推移，堪笑年年一局棋。說與山中老居士，從今櫻筍歲相期。
我知黄卷能遮眼，豈識紅襦解對棋。且要此心無黑白，憐渠勝負自相期。
家有千章敎子經，言無一字不堪行。有人志業堅如此，那不流傳世上名。
一枝一枝復一枝，造物捷敏功不遲。驥子熊兒誰得似，它年看誦少陵詩。
古澗久無軒冕夢，茶山參遍古今詩。江湖風月閑天地，不愛牙旗愛酒旗。
光祿文章寄小詩，愛閑不是傲當時。扁舟時過西溪曲，端爲平居有所思。
未扣玄關隱士居，曾尋舊繡理天吳。自從拭目來冰鑑，悔爲兒啼拆海圖。
裴郎四海一輕舠，身寄浮家小動搖。蝴蝶不來閑處舞，知随春夢到雲霄。
籬間殘菊舊令尹，霜後古柏嚴諸侯。梅花若不報春信，誰表東風第一流。
溪山堂上有約束，要待春日同暄妍。小梅恃愛犯顔色，獨洗粉面當老拳。
盍簪何啻得明龜，醉裏呼曹自啟扉。我保刳腸正藏六，到將無處得同歸。
芳菲本自競年華，人老空將命乞花。分比雁行長作客，盡饒蜂暖似還家。
蒲團紙帳老生涯，只看新詩勝看花。遙解知君得詩處，竹籬茅舍兩三家。
黄巖貢篚魚俎赤，浮玉僧盤豆醬寒。走送似呈花下客，看花容易别花難。
吳楚家山一水分，金山僧飯飽知聞。蓴絲煮菜無消息，鹽豉聊供舊使君。
我有江南素繭衣，中宵造化解潛移。隆冬必可獨不死，分向苕溪雪闇時。
因雪成寒勢未收，及時一醉比封侯。陽功亭毒無人見，已有春光亦信不。
鯤鵬蜩鷃子知不，小大形殊各有儔。取醉盡情師李白，放言極力問莊周。
南枝未肯試瑤英，客枕愁聞屋瓦鳴。路斷往來泥滑滑，相思聊寄一壺情。
岷田到死無饑苦，軟飽三杯醒又饑。我忍空腸謀換酒，爲嫌惶恨沒休時。
雪壓寒根麥未黄，春催社甕麴初香。若論本是同根物，好遣桄榔喚索郎。
溪漲蒲萄新撥醅，興添野水入金杯。華嚴居士貪幽定，一線春絲喚起來。
絳蠟融春扇欲開，恐君池閣獨傳杯。故將曼語招新句，望外春風作伴來。
凍思嚼蘂嗅寒芳，隔月春非道路長。作意開籬通野岸，等閑尋步到池塘。
天工施春不愛惜，樂與枯槎借顔色。歲寒日晚律候嚴，已遣南枝報消息。
歲歲新花即舊花，生緣感舊自興嗟。先春莫憚傳消息，催促東君早轉車。
春風欲轉非容易，選取一枝作先使。試看欲發未發時，似與東君說心事。
我家阿大才名久，老筆能旋萬斛舟。竹外試題清淺句，莫教何遜獨風流。
玄酒初傳習駿奔，鹽梅異用合先論。須留鐵面攀墀力，莫爲花開空斷魂。
夜發前村君莫惜，曉與天花比真色。爭先不是壓群芳，秖恐群芳心自息。
老眼非慳不愛花，慣逢開謝不須嗟。君看桃李成陰後，也自能迴長者車。
風流比擬談何易，未省爾曹堪作吏。曾聞一頌了劉伶，湖上七篇傳盛事。
紅紫紛紛難共席，芝蘭冉冉或同舟。洛陽花譜今存否，借問誰居第一流。
春風待看百花奔，舊事知誰可共論。顔色不曾追俗好，從他蜂蝶自勞魂。
向來冰艷敵寒空，直待春來試淺紅。大抵一般標格在，兩般顔色不須同。
已爲春風一醉來，不知粧鏡爲誰開。虙妃只解如飄雪，也費陳王八斗才。
南人誤種桃李欄，北人疑作杏花看。更須結子成佳實，留到清和伴牡丹。
比玉比冰俱未切，恰是紅兒兼比雪。東君主掌不堅牢，也作堪憐也堪折。
一種佳名兩字猜，蜜脾融液臘中開。雪花不敢迷真色，風格都緣不是梅。
長垂月帔别天階，翦作金鐘應律灰。世上語言無入處，好從天上覓詩來。
騶玉團香移寶綃，凌風浥露勢驚飄。從教不結千年實，且看尊前一味嬌。
纔喜尋春又惜春，尋春眉展惜春顰。莫將顰笑爲花用，處處平蕪是醉裀。
性根本自白環宫，分得天邊一種紅。比似將花供金粟，何如乞米送盧仝。
人面看花花笑人，春風吹絮絮催春。韶華雖好多頭緒，何似秋空不受塵。
鄭人蘭佩不須誇，自别團香擅國華。客枕莫疑無好夢，年年同有瑞香花。
生無飛頷老蒿萊，慚愧君侯客燕開。面带凄凉無酒色，誰人信道賞花來。
魯國諸儒走月題，甘於聖學飽羹蔾。不知荷篠人歸後，誰似張侯爲割雞。
刺繡窗前午夢驚，驪駒堂上禮初成。旁無粉黛燈籠錦，頓解饑寒瓠子羹。
卜晝彌文卜夜遲，前人明訓後人師。海棠不守春秋法，髙燭偏宜照睡時。
畫手三川著色濃，黄昏更在獨圍中。佳期落日連雲合，艷采垂絲带縷紅。
我愧留髠花惱客，君矜止廣尉貪公。傳呼徑去孤風景，幸好看時不暫同。
斫竹移松傍淺樊，牡丹時節尚輕寒。向家庭院花如錦，獨爲窮忙未得看。
春風隨律入花房，三月淮南春晝長。聞道傳呼催近侍，雙垂羅袖引花王。
趙家姊妹在椒房，宫漏春遲午夢長。淡拂蛾眉減脂粉，一般裝束奉君王。
池塘雨漲暑風微，弄水紅粧出水遲。五日便當分六月，韶村道上見開時。
中洲絕品舊聞名，瀹以寒泉雪乳輕。怪得道人長不睡，一甌喚醒夢魂清。
嬌春意謂已堅牢，次第千林散錦袍。恐有天魔妬妍好，遽連風雨作粗豪。
年從脹脈冷侵肌，强欲尋春怯自疑。衰病固知無可奈，不須妨我看花時。
暖風吹得也輕狂，連夜爭開有底忙。困恨蘭宵留宿酒，笑濡曉露試新粧。
歲晚孤松輒自娛，排行金朵映蒼鬚。不知風雨摧殘後，曾有心情管領無。
引啄苔池浴素翎，野田人遠見精神。羽翰未到青霄路，料汝猶能憶故人。
塞外風煙能記否，天涯淪落自心知。眼中風物參差是，只欠江州司馬詩。
不將臺榭壓城闉，爭奈長淮四面春。聞道公餘一吟嘯，滿天風月助精神。
先親膝下共游人，孤影飄零只我身。今日再來如隔世，泫然衰淚落江濱。
橋外客舟連夜發，飽吹十幅風蒲滑。天明無處覓髙城，但見吳江波浪闊。
摩訶薩埵真奇特，虎口捐身資福德。卻有同時畏避人，後来亦自成彌勒。
夏暑踰秋驕未盡，萬物皇皇久焦窘。大雨一霈天地涼，星斗明焕草木潤。
昨夜花間成酩酊，今日天風吹始醒。爐香深炷坐中庭，獨看竹梢移午影。
酒軟剛腸愁脉脉，夜静微風搖老柏。七星插卯雲縱横，月影昏昏半墻白。
山風拂拂堕松釵，午日亭亭覆矮槐。一唾閑名歸酒盞，萬鈞清思入詩懷。
清心只有前溪水，息念唯憑一炷香。不覺青春倐過去，滿村桑葉吐新黄。
瘦骨巖巖禍患餘，追随人事愈馳驅。何時洒掃松楸畔，小蓋茅庵只讀書。
籃輿風緊揭疏簾，雨著春衣潤欲粘。滿眼陰雲壓平野，此時懷抱惡憎嫌。
寒梅蓄積香成蕾，古柳安排綠入絛。景物年年覺新好，所憐幽獨自蕭騷。
竹屋紙窗無限好，觀書學字不妨清。誰知夜夢饒驚枕，荘舄依前自越聲。
荒山藤束木皮棺，見此令人鼻骨酸。自是杏殤風易翦，不須慚痛淚闌干。
滿眼烟塵雜鼓旗，經冬首鼠負憂疑。樹頭新綠今如此，孤負春光固可知。
兵火相尋音問絕，登髙寓目空傷神。金華山且望不見，况乃欲見山下人。
皇家休運正無疆，撼樹蚍蜉不自量。未作天街一杯血，暫憑山谷恣跳梁。
啖惑愚民倚怪神，誅鋤當見不淹旬。何嘗耳目親旗鼓，只是流離失業人。
朝廷平日祗尊儒，文武於今遂兩途。聞說官軍又旗靡，誰收黄石老人書。
獵獵霜風捲地寒，狼星奮角夜漫漫。書生無路堪馳騁，被酒燈前把劍看。
將軍失策又顛摧，感激令人動壮懷。安得帳前圍百萬，悠悠旌旆夜銜枚。
梅子垂垂傍短墻，淡烟微雨暗池塘。年来自覺傷春甚，覧鏡欷歔淚數行。
五花素色逼窗簷，紙帳重將布被添。天爲韶陽太妖冶，故令翦水作清嚴。
南山春晏蕨生芽，怪得清寒數倍加。一雪洗將紅紫去，髙低林樹試瑤花。
兩行古木影交加，山欲侵雲水見沙。最好嶺前鷗鷺起，竹林深處兩三家。
暫出箯輿上小航，眼明重喜見江鄉。夢魂孤寄浪頭宿，一夜随潮入富陽。
梨棗迎霜壓樹黄，蓋茅新屋漸成行。人情喜見兵戈息，路上時聞酒甕香。
外物由来如夢幻，達人輕視等毫毛。投身爲有區區者，始覺諸公節行髙。
一枝横出小橋東，凡木旁邊迥不同。未肯臨風吐香粉，先將蓓蕾試輕紅。
紙窗竹屋閉幽深，古木簷頭對好陰。大巧家風祗如此，世人何苦用機心。
吹暖東風自不忙，徐徐一例與芬芳。輪皴倚岸老楊樹，也向梢頭開嫩黄。
朝曦卻雨作春妍，綠嫩黄輕物物鮮。村落可憐祗依舊，稀疏茅屋起炊烟。
民因吏擾愈荒疲，不得田園破一犁。此邑端須知令尹，春来處處麥連畦。
浦江方此幾人家，生事髙低各有涯。安得巨靈開二嶺，放教仁術過金華。
撫字心勞清愈甚，潔廉官小俸無多。知公但欲邦人樂，雖瘦雖貧不奈何。
身名蹭蹬原無況，杯酒流行強自寬。夜半窮閻閉梅雨，昏昏燈火淚中看。
自是牛圖不早傳，向来牛鼻不須穿。軒間縮手見真意，始悟控持非自然。
小小軒窗冷逼人，竹無俗韻水無塵。正如蘆葦瀟湘浦，不見樊然花柳春。
遶岸車翻水碓鳴，誰於舂事亦經營。斯民惜費蓋如此，力役從今莫漫征。
曉寒欺客入疏窗，夢破江南一夜霜。可但山林小搖落，樹頭無葉可飛黄。
人見寒雲凍欲垂，喧呼争願玉花飛。誰知萬里征途上，季子嚢中未有衣。
竹邉小徑跨寒溪，息念臨流萬慮非。山鳥不知幽客意，背人相顧卻驚飛。
村村土物各風烟，物性無私祗自然。斂翼汀鷗随水下，藏頭野鴨傍沙眠。
晚投村舍款柴扉，一望門前野色微。西日堕雲斜照盡，半山秋雨落餘飛。
學圃自緣非肉食，杜門誰謂避閑名。大都野性如麋鹿，不解將身朝市行。
後生修飾正争妍，老者何顔與拍肩。竹逕柴門閉深寂，嵇康只願得髙眠。
屋後瓜疇接芋區，門前寥落翳庵䕡。愚癡不顧妻兒笑，依舊燈窗夜讀書。
炎炎酷暑日偏長，饞吻常思累百觴。封寄瓊醅雖甚美，一甕何以潤枯腸。
天遣長庚下碧空，再將太白作坡翁。不然安得四十九，還宿潯陽太極宫。
孤根抱石半巖生，玉骨知春自發榮。我有此間来往債，年年須挽一枝行。
春風盡日恣顛狂，吹散遊雲夜月光。露带清寒入花骨，暗尋簾幕度幽香。
暮春景物稱山家，屋角團團綠葉遮。薄晚微雲疏過雨，一番小麥顫輕花。
亂尋花木傍山栽，雖有柴門未必開。過眼利名休挽我，年来心地已如灰。
圓吭百舌語千般，豈是春来不耐閑。爲見幽人無與語，故来相對作閑關。
霜風落葉小寒天，去客依依馬不鞭。我最平生苦離别，可能相送不悽然。
與君今夜宿郵亭，遲曉東西各去程。記取短橋攜手處，明朝都似夢初驚。
田夫撃鼓祀田神，盤案相呼盡欲醺。我願四郊無犬吠，常令此輩樂耕耘。
野蝶成團夾路飛，秋郊此景最佳時。寒梨霜杮渾無葉，綠橘黄橙半壓枝。
回舟逆水甚徐徐，尚距桐江百里餘。只有夢魂無阻礙，夜来先已到吾廬。
怒號中夜忽收聲，枯葉寒梢細細鳴。曉起一杯簷外立，滿階無處認梅英。
陽春明日五更回，破旱先令一雨来。要得群生蒙實惠，故將膏澤潤枯荄。
山前急雨促春耕，廢我徜徉小圃行。今日定知晴有意，咤然林際一聲鶯。
人愁春去少花枝，我愛園林春晚時。嘉木陰陰吐新葉，好風微度綠参差。
曲闌干畔短籬邉，用意春工翦不圓。一夜西風借霜力，幽香噴出小金錢。
妙筆窺天頃刻成，渾如小架月初明。扶疏老蔓敷新葉，下蓋纍纍紫水晶。
方欣解凍入花叢，蔌蔌俄驚萬片紅。草木豈能勝造化，吹開吹落任東風。
平分四序遞收巧，豈但留情白與紅。莫訝曉来成謾誕，清微欲換舜弦風。
一掃園林寂寂空，抱枝蝴蝶尚尋紅。摧殘老物無人惜，不比窮秋九月風。
終日徘徊得好涼，一懷炎暑變冰霜。會須月上出山去，更看芰荷生夜香。
窗外小山重叠好，陰陰松竹翠排簷。老人嘉我幽尋意，深炷爐香爲捲簾。
巍然山骨自天成，上與穹蒼斗極平。安得衲衣燒柏子，不聞山下是非聲。
巖頭一望萬家低，已覺塵寰不整齊。此祗人間最髙處，况遊物外照群迷。
不勝孤潔寒窗月，分外清圓遠寺鐘。後圃便當收橘柚，無疑侵曉一霜濃。
一册韓文酒一杯，居然獨酌興悠哉。夜寒徑醉即就枕，臥待新陽明日来。
久苦群陰不可排，一朝驅退亦宜哉。萬年誰上君王壽，爲奏門前欲泰来。
風髙天闊净無塵，萬瓦生光冷射人。不見曉来迷晚雪，但看霜月益精神。
日落天風徹骨清，疏疏玉片舞中庭。夢回細響鳴松竹，誤作春蠶食葉聲。
温温玉質傲天貞，俯視凡花出後塵。静對寒林守孤寂，有顔氏子獨甘貧。
樹老根危雪滿巔，令人頗憶魯公賢。同時柔脆皆僵仆，正色清芬獨凛然。
水邊寂寞一枝梅，君謂髙標好似誰。潔白不甘蕪穢没，屈原孤立佩蘭時。
澹雲不雨翳朝曦，簾幕沉沉燕子歸。細起一爐香霧潤，猶扶酲困怯單衣。
露薄雲輕物色佳，平平綠水映人家。鳩鳴村暗開桑葉，燕舞風斜落杏花。
午夢悠颺一蝶輕，隔窗驚覺搗茶聲。偶然樽酒得佳趣，半夜花間燈火明。
青烟漠漠晝無人，垂柳遮涼不見塵。飲水曲肱眠細草，絕勝肉食坐車茵。
天散琪花壓晚春，豈將災沴禍吾民。爲嗔寶貨歸夷虜，故種人間萬頃銀。
冰柱垂簷雪滿山，今年寒食不勝寒。何門可曵長裾語，髙臥從教刺墨漫。
燕集深條簾未開，柳添新耳雨生苔。悲歌莫作子桑態，裹飯無人爲我来。
劉郎桃樹欲撓春，一夜飄零最惱人。不似窮秋作霜露，摧殘蒲柳有誰嗔。
過山秋雨響臨池，深夜書齋枕獨欹。正似篷船倚江浦，夢回牢落聽潮時。
香染鵝黄衣綷䌨，輕披環珮玉交加。異哉秋氣方凄冷，風露何能作此花。
午枕幽禽破夢時，明窗過日竹陰稀。小爐翻轉香殘燼，猶有清香一縷飛。
寄我雄文麗且新，冰寒於水豈無因。故將丹粉畫西子，要見濃塗淡墨人。
未抱床頭酒甕乾，莫来樓上倚闌干。濃雲垂地捲不起，細草連天都是寒。
萬柄髙荷碧玉員，芙蓉時見一枝鮮。何年種此北山北，便向中間安小船。
美艷向人花灼灼，青圓如鑑葉田田。月明徙倚闌干處，細得真香憶去年。
窗竹翛翛度晚風，濃香醇酒小寒中。玉人尚作桃花色，我輩蒼顔何惜紅。
亂花催臘舞江干，村酒沽来豈問酸。僊女雲間休翦水，孤松嶺上不知寒。
微雨過雲春半濕，曉風留雪柳偏寒。一身扶病方爲客，馬上哦詩強自寬。
虺尵老馬踏深泥，投宿村坊燈火微。休問客衣何似冷，牀前猶有雪花飛。
太守分花春滿盤，謂從郴嶺翦来看。恩寬罪大方流涕，渠敢伸眉向牡丹。
遠衝嵐霧香如故，再照春陽色轉紅。親手滿缾添净水，一時回獻梵王宫。
竈下釡聲成菜糁，階前日影上蒲萄。頑童不用催人飯，每食焉知愧爾曹。
咫尺樓臺是上方，問師何事此中藏。解頥謂我隨緣好，不欠中庭一炷香。
微凉可愛是薰風，嶺外風行瘴雨中。渇暑四圍如甑釡，不妨蒸得荔枝紅。
雨和山色得能好，風攬梅花箇様香。本是吳儂歸不早，青鞋天遣踏諸方。
真香入玉初無信，香欲尋人玉始開。不是滿枝生綠葉，端須認作嶺頭梅。
門前苔綠路無跡，窗下書昏雲滿樓。况是幽人本多睡，飲空小社一尊休。
冰霜枯凍度窮冬，昨夜陽和始用工。多少柳條知此意，一時開眼望東風。
幾日山頭臘雪飛，人生悲樂自隨宜。抱衾萬感客無寐，踏濕孤燈僧夜歸。
萬金家信隔秋冬，欲往誰能化鳥工。遷客何爲未幽死，直緣君有古人風。
娟娟好是簾前竹，净綠相依乍曉時。萬葉忽驚風不定，都翻宿雨下清池。
窗外斜陽弄晚暉，酴醾更在小窗西。莫言無酒堪供醉，花氣熏人已欲迷。
面西樓閣受午暑，傍砌蒲萄生暮凉。我作城居無去憶，一方新綠亦難忘。
去年寥落征鞍急，矍鑠殊非馬伏波。今此有緣希陸羽，暮途求佛又何如。
自訟縲囚深負罪，不須醉尉苦相催。有如陸羽須驚羨，我向章華亭下来。
瘦竹犯寒扶直節，蕉花垂老抱丹心。小園半月隔風雨，搔首相望空苦吟。
我向無中生出妄，君從妄裏卻求真。葫蘆可畵雖依本，阿堵知君畵不親。
雨過雲深竹屋低，老人睡起亦多時。風飄嫩竹侵簷入，手挽竹梢題小詩。
窮居無米糁蒿藜，筠籠相先送荔枝。安得仙人煉丹竈，試將紅玉甑中炊。
擬求冰雪向劉义，琢作方壺不带霞。要把露華和月貯，將歸書室浸梅花。
素馨玉潔小窗前，采采輕花置枕邊。髣髴夢回何所似，深灰慢火養龍涎。
乾坤髙厚愛無偏，罪大其如未許憐。莫向歲時加念我，共須憂畏補前愆。
五月榴花照午時，三年知汝憶親闈。小牋寫賦隨香到，信是今年已庶幾。
乳燕飛飛竹色深，阿樞嬌賀想同斟。要知此日婦姑意，便是南方子父心。
腸腹元無一字書，杯羹那敢嗜甘膄。廚人不用催煙火，已學羅池放鷓鴣。
誰鐫紫石僅如斗，我貯清泉將作池。養得小魚終日看，老翁真箇似童兒。
小鏤松梢作管城，肉枯鱗瘦不妨輕。快隨醉客翩翩處，尚带山頭風雨聲。
老根先入遠煙膠，更取纖枝束細毫。再作一家香氣聚，幽人研弄亦風騷。
何用生花曾入夢，豈須大筆要如椽。自應優冠湘東品，斑竹容渠作比肩。
不因蒙製巧相規，柯葉風霜未改移。今抱寸心何所用，助君多寫歲寒詩。
小比木犀無藴藉，輕黄碎蘂亂交加。邦人不解聽誰說，一地稱爲指甲花。
初寒未便成寒色，好似春時天氣陰。手把菊花無一語，臨風時嗅傲霜心。
露染黄金一様圎，風来香在短籬邊。雖然不解將春買，未與癡人當賭錢。
獵獵風吹屋上茅，夜寒都在早梅梢。明朝管取東窗暖，又看羲經過一爻。
旋尋村酒不須濃，飲少愁多酒易供。燈下一身家萬里，今年恰好是三冬。
嫩白輕斑尚带癡，斂身搖尾未成威。已知穴內兩端者，祗齧餘蔬少退肥。
夜坐蒼顔得酒紅，困来頭重觸屏風。徑趨布被燈花落，夢在春寒細雨中。
窗鏬回旋憐虩虎，階前遲鈍念蝸牛。静中物理曾觀妙，一歎世間堪白頭。
起来流汗對朝曦，暮雨如秋意轉迷。信是嶺南秋半景，不須榕葉亂鶯啼。
雨出筍尖髙玳瑁，風開花蕾入臙脂。恐須費盡東君力，造化無心本不知。
芭蕉嫩綠小開葉，茉莉香幽疏著花。雖設柴門多避客，如今端的似僧家。
建瓴敗屋方傾雨，垂罄空囊正念饑。漸見炊煙多笑語，可憐僮僕太無知。
明光覽賦爲終篇，政恐前身是漢賢。何似髙門掛弧矢，漢家此日恰新年。
臨賀山泉清似政，公廚醸酒色如泉。因山相望雖千里，豈是江頭無便船。
送紙迎神各就醺，病奴難喚自關門。暫收古訓書千字，静對寒燈酒一尊。
寒風已是識新陽，昨夜千林不禁霜。七日欲知天道復，丈三先看土圭長。
村落縈盤草半遮，到門猶未識人家。終朝静坐無相過，慢火熏香到日斜。
墨带殘膏濃復淡，筆生春意睟而温。昨朝借我還還集，須信芝蘭别有根。
初疑雲母光相射，又似秋蟬翼乍枯。智慧有燈千佛供，菩提葉巧一孤燈。
静坐義規三易古，焚香蓍布六爻靈。反身修德前賢意，莫把窮通叩杳冥。
小盤和雨送酴醿，瘦怯東風玉蘂稀。豈是書窗少培植，大都香足不須肥。
池塘好處煙迷柳，簾幕昏時雨過山。燕子不知春有恨，銜將花片入梁間。
偶因官事出郊坰，更向春時得好晴。山鳥自應知客意，不須相背苦飛鳴。
一握天邊兩角雲，嶺頭都見嶺南春。莫懷小魯東山意，祗是早来平地人。
蓬蒿深處有人家，戶外蛛絲網露華。數樹芭蕉乾未得，長官親自見生涯。
老人聽讀勸農章，扶杖興言意味長。但願門前少呼喚，自然工力到耕桑。
五馬蕭蕭不醉歸，祗從阡陌捲旌旗。今朝故爲勸農出，未與諸君泛酒池。
紫笑花香非所媚，人言香勝亦予欺。初疑丙吉車茵汗，又似微生乞得時。
小徑客来穿竹入，草亭凉到枕書眠。鳥呼人笑荔枝熟，如此封州已二年。
蒼璧方漸白鹿皮，瓊瑤更似木瓜詩。從来持得吟詩戒，此是愚翁破戒時。
水邉移得竹邊栽，樹小條新花未開。綠葉参差須細看，尚疑低處有青梅。
雨過花梢些子濕，曉来窗下霎時寒。江鄉此際春猶靳，長是疏梅带雪看。
山城泥淖裹人家，雨腳連綿更似麻。元夜何妨燈數點，汙渠合是有蓮花。
酴醿試玉在新條，風肅朝陽宿霧消。侵曉不知花有露，清寒惟覺夢無聊。
争巢野鵲噪木杪，得友黄鶯棲柳陰。都與老夫供一笑，笑他禽鳥亦勞心。
柳色幾番隨雨暗，蕉心閑處向人開。箇中豈得無詩句，滯思如膠索不来。
带煙柳外陰晴好，趁暖花苞日夜肥。有宅一區園十畝，不知天遣幾時歸。
東山桃李錦成堆，粉翅飛飛又卻回。向此相隨穿綠竹，須知端爲道人来。
曉来自掃寒階净，雨後又還黄葉添。秋色庭前容不盡，隨風蕭颯過疏簾。
丹桂亭亭五十尺，共持玉斧取来看。從前知有姜肱被，草怕早春天上寒。
蕭然風竹亂猗猗，孤立梅花竹四圍。宫女回旋翻翠袖，中間玉塋豈真妃。
真山固自玉簪碧，秋意亦到假山中。峰潤雨因窗罅入，洞寒雲與小爐通。
數日窗無疏竹影，煙中長有萬絲飛。不知小雨催時節，但覺朝来欠裌衣。
頻婆隨我泛江湖，更到南方一物無。相識只餘孤嶼鳥，好看那有丈人烏。
村酒向人雖是薄，寒梅於我未全疏。山齋獨酌已半醉，自看小童尋晚蔬。
默坐觀書久不言，爲梅驅我到詩邊。月明孤影瘦如畵，曉起數枝清欲仙。
綵雲装髻縷金衣，舉袖蹁躚玉一圍。自是屋深雙燕入，不應簾裏有花飛。
頑童来聽老夫言，困至如今我欲眠。汝但閉門推客去，破茶不礙夢魂圎。
不似張蒼作瓠肥，衰顔白髪就昏癡。近来終日扃柴戶，静看微風過竹枝。
一架薔薇四面垂，花工不苦費胭脂。淡紅點染輕隨粉，浥徧幽香清露知。
萬里一身同影到，自餘無物與偕来。箧中驟富人休怪，新得明珠十一枚。
一騎山行豈是侯，霸陵要自莫呵休。蒙恩君欲知輕重，曾督坤維六十州。
蟻子尋香滿地旋，豈知鍋釡久無羶。贈渠一滴華嚴水，好去生他忉利天。
是翁明徹一塵無，養就江心秋月孤。自舊相從杯酒裏，豈惟今日見冰壺。
玉笛曉寒梅片舞，誰可更將春事付。薰然璀璨臥東風，亦是小軒清絕處。
墻裏一區誰氏宅，照墻不作夭桃色。翠條乞怪玉花繁，馨香借與新詩力。
壓架新蕤香未露，先得一枝天所付。既得復持平等心，膽瓶轉施愚翁處。
染露檀心嫌粉白，數花欲作鵝兒色。圃中不爲客分春，使君自有分春力。
肯爲酴醿題好句，句成更肯輕相付。明年公對紫薇花，欲得此詩無覓處。
酴醿只作酴醿白，自得新詩添秀色。花頭已是戴恩光，更漬露華無氣力。
雕巧春風弄物華，有春無巧是天涯。鳩鳴近似見桑葉，村暗全然無杏花。
芬陀利出盆池上，妙香薰我三生障。月明風細愈嚴净，政恐下有威光藏。
柴門深閉豈須開，謂可張羅亦陋哉。閑聽竹間幽鳥語，絕勝門外俗人来。
江梅久矣報塗粉，籬菊傲然方鑄金。嶺外四時惟一氣，難分冬霧與秋陰。
小蘂頻頻包碎綺，嫩紅日日醉朝霞。氣温已是如三月，更向亭前堆落花。
酒憑孤枕聊成寐，寒入霜鐘更覺清。戶外只知居士睡，那知寂默念平生。
三面屏圍屈曲山，篆爐灰冷柏無煙。霜鐘不管春陰薄，聲到寒窗客夢邊。
密雨重陰一月餘，似聞征馬又長驅。怪来林外升晴日，已奏江邉報捷書。
由来南巷獨甘貧，季老徒誇眼有神。未暇相煩展髙棟，方圖種德效前人。
一區懸磬已偷安，常念風波世路艱。若謂他時庇寒士，會須令我作千間。
簡書催我就征途，對坐西山暫索居。聞說仕途巇險甚，未應從此便相疏。
就荒松菊莫相嗔，未肯微官縛此身。若有督郵須束带，定將秫米付他人。
塞污鉏蔓致蕃昌，草木懷君豈易忘。出爲蒼生施此手，他時寧使故園荒。
雪積雲騰晝杳冥，萬山玉立不勝清。舉頭祗恐是尺五，松柏已爲環珮聲。
琪花風亂欲成團，度嶺人言路已漫。我斥征夫第前邁，山翁不畏雪霜寒。
寶刀分惠過墻西，瘦比寒梅不肯肥。只恐東風苦無賴，爲君吹作玉花飛。
花木横斜轉小蹊，疏簾竹屋任髙低。何人移得僧窗靜，置在君家廳事西。
吏冗文移紙作堆，誰能亭榭靜中開。直須事外關門坐，莫放人從門外来。
靈峰特立萬山中，秋逼濃嵐愈欝葱。旁絕逶迤雖寡助，其如氣象自摩空。
龍湫噴薄髙且清，自料吾心略相似。因流順勢無隱情，傾倒向人只如此。
小徑禪房瑣綠苔，坐中聞葉亦幽哉。此居不是能瀟洒，但我初從閙處来。
縞衣仙子變新裝，淺染春前一様黄。不肯皎然爭臘雪，只將孤艷付幽香。
北風吹水拍船頭，晚泊長蘆祗欲愁。試遣長髯伺煙際，望中李郭亦来不。
来帆風飽自行快，去槳浪髙知進難。舟子勿生淹泊恨，偶然遲速我殊安。
建鄴春江水拍天，趁潮先發六宫船。何時彤筆嚴清禁，縹緲金鋪生瑞煙。
風伯清塵過浙西，隨春萬騎擁旌旗。野人不識巡方意，警蹕還憂爲虜移。
山柳葉疏容夜月，古松枝勁起秋風。定知明日便回首，百里牛磯烟霧中。
十年滓穢已澄清，訪舊寧須得便行。蚤闢關中奉髙祖，重興禮樂定章程。
夢眼由来過幻差，焚香祗好誦南華。雲深漢殿猶衰草，風緊洛陽無舊花。
四皓已閑猶管事，留侯事了始求仙。仙人石上出一手，寓意後人非偶然。
且說髙皇寬法律，從他漢武好神仙。關中脫使鬧如鼎，自屏山樊能安然。
邉城土俗自隨宜，物色人情浩不齊。略有江鄉相似處，午煙林下一聲鷄。
出門上馬雖所樂，乍見秋風亦念家。何日隨堤霜後路，亂飛榆柳踏平沙。
沐雨抗塵幾萬里，勞生令我憶山家。秋風小艇浮棋局，野色侵簾水見沙。
風柳驚霜日夜飄，客程中夜馬蕭蕭。據鞍髣髴如殘夢，曉月一鈎猶未消。
頳肩攜擔又催程，寸許孤燈照壁青。破縣殘更誤傳曉，馬行十里見明星。
意象軒軒勢入雲，爲誰出手若經綸。夜扶星斗朝擎日，氣力何知幾萬鈞。
世累都忘春復秋，婆娑槐木亦無憂。不知千古雲間夢，夢見山前虜馬不。
秋陽未作結霜風，沙細堤平落日紅。客子何須念行役，馬蹄多在柳陰中。
露濃紅透棠梨葉，風緊落疏喬麥花。馬首漸東京洛近，小寒無用苦思家。
小枝圓熟棗纍纍，短綠尖新麥透泥。父老隨車說豐歲，相公何苦出關西。
倦客飄零若轉蓬，一尊深念菊花叢。馬蹄踏處黄塵起，費盡天涯落帽風。
天下共知歸漢德，東西那可限鴻溝。雖令羽割大河水，分得人心兩處不。
君把使旌臨洛水，我参樞幕過潼關。秋風想見吹歸渡，先看淮南第一山。
雲壓江邉草樹低，麥搖秋色望中迷。卻知向晚有晴意，雨過一聲村落雞。
月下對花燈下字，年来漸覺老相關。頗思瞑坐收餘力，他日歸家祗看山。
搖風暗綠疏疏葉，困日輕黄小小花。細認幽香已清絕，更隨膏馥出君家。
秋桂荷君親折贈，傾盤髙插傍胡床。兒童謾自温金鴨，三日爐金不敢香。
峨冠執法公宜整，端冕臨祠我亦嚴。深炷爐香通問訊，小寒清坐隔疏簾。
臘祭精嚴古院幽，鄰房不敢對茶甌。何時芒履扶笻竹，度嶺相尋溪岸頭。
柳眼淺窺湖水畔，梅花瘦著竹籬邊。殘年未便無冰雪，春意云何已斷然。
春淺酒寒人密坐，花深雨細蝶移枝。十年未解作歸計，此恨故園鶯自知。
披叢尋得晚花瘦，带雨翦来春韭香。憶把餘醺付松枕，明朝春夢不勝長。
竹輿曉出見湖山，小室焚香暫得閑。簾動東風入雙蝶，清愁何處不相關。
漸看綠葉秋来密，最愛輕花露未晞。何日增枝充素裏，爲渠臨酒脫金衣。
火邉遺竹但枯枝，瘦筍叢生未及齊。篠嫩不禁風燕立，綠梢煙外起還低。
山逼新寒驚遠夢，風收細雨作初晴。曉光微動鷗鷺起，黄葉亂飛旗幟明。
我有君恩未報身，勿因雲出念行人。閉簾小閤團團坐，爾輩何妨暖到春。
過雨山間雲出沒，夕陽天際鳥浮沈。男兒馬上志四海，不是尋常客子心。
水淥沙明不見泥，寒煙漠漠樹垂垂。漁人不識閑中趣，輟網咨嗟望使旗。
敗箧衝霜思往歲，舊遊如夢慨平生。鬢華已逐心事老，溪水祗如前日清。
寒意無多曉色交，雲隨疏雨又還消。山行全似三春日，林際一聲婆餅焦。
密炬香光照夜紅，垂垂簾幕靜無風。金盤五寸花成穗，可但釵頭綴玉蟲。
目力所臨皆在下，亭名絕覽未爲叨。丈夫心地須超出，此外當知更有高。
濃嵐暮雨隨人密，遠壑幽巒向客慳。清曠本吾胸次景，不須雲裏覓衡山。
吏民俱困市廛小，鷗雁相呼湖海寬。蕃息誰能力耕鑿，弦歌依舊好爲官。
愁多髮白惟知老，病起花飛不見春。我得此生真偶爾，休貪畫餅作癡人。
一雨一凉秋氣味，添愁添病客情懷。故園十畝檀欒好，箇裏歸心未得諧。
窗前寒雨正無邉，案上含花燭影偏。莫念江湖家萬里，一杯徑醉且髙眠。
朝来弄日花頭密，暗裏窺春柳眼多。任是老人情意薄，箇般時節奈愁何。
危梯破雪入河池，今日還轅歲一朞。道是得歸元未是，卻移邊角利州吹。
魚驚鼓吹寒猶出，烏避旌旗去肯留。顧我才疏何所用，空將行李慁清幽。
千山似筍憐渠瘦，一水如藍對我寒。今日看来心未靜，畫將歸去靜時看。
隨車千騎鐵成圍，諸將前驅辨皷旗。不似東陽村舍畔，芒鞋踏雨看山時。
健步移来知未久，危根猶用小欄遮。似能向我憐幽獨，旋放南梢一兩花。
不如當日在山家，修竹叢中一逕斜。飽食醉眠渾沒事，風朝雨夜祗愁花。
休日文書得少閑，試尋髙處凭闌干。落花芳草不勝恨，細雨斜風都是寒。
金壺皤腹貯春醪，路入山堂腳腳髙。但得遠塵寬俗鞅，不須臨下見秋毫。
驚枕夢回常半夜，倚樓魂斷是斜陽。如何行李猶淹泊，未報蒲帆過武昌。
行人未到雨瀟瀟，最苦酴醿葉盡飄。風雨不遮春去路，障泥空滯馬蹄驕。
女子有家難戀汝，外甥似舅豈忘渠。春風萬里空相憶，但願平安數寄書。
益昌春晚百花開，骨肉今朝對酒盃。共說相思悲復喜，就中憐汝不同來。
聞說吳郎入漢中，掃除亭榭祝東風。三年不與故人醉，留取數枝桃杏紅。
東望故園天一涯，官身到處且爲家。六房吏散無留事，滿袖亂紅攜落花。
夜半風雷破久晴，四簷侵曉尚泠泠。欣然擁被重尋睡，夢見漢中春麥青。
春晚鬰蒸如溽暑，朝来蕭颯似清秋。千山雨後陰雲凝，三日樓前野水流。
春風燈火傾城醉，明月花枝滿地寒。不是隴頭新麥綠，田夫未肯遠来看。
門前又結綵爲山，千騎從容鼓吹間。孰謂柴扉連竹塢，一燈和月夜深關。
一月山前雨带風，拍天江水漲驚洪。朝来莫怪波瀾靜，收向詩翁筆勢中。
千倉積粟棟崔嵬，夜浸洪流亦殆哉。不是脂膏天所惜，豈應水到卻平回。
朝廷德澤徧封畿，避水人家即日歸。獨愧因漂如木偶，未還田舍理柴扉。
呼兒攜婦裹書編，月色灘聲共一船。回首已遊三峡水，此行那不謂登仙。
莫憶雙溪水似藍，暫留荆渚脫征衫。更煩頻向沙頭望，望我西風出峡帆。
壯士椎牛進酒巵，五年不享鱠鱸肥。君如亦有垂涎興，凖備輕蓑隨我歸。
才疏任重覺艱難，今日東歸意已閑。勿謂一舟輕似葉，君恩端的重如山。
莫向山頭覓古人，青山之外已爲塵。彈圓朱橘懷中物，雲氣有無何足詢。
清歌聲裏便髙眠，古老詩中借一聯。猿抱子歸青嶂裏，鳥啼花落碧巖前。
半區茅屋裹疏籬，無地容盆作小池。祇有案頭翻筆墨，老翁彷彿似童兒。
眼明見此超萬古，色如馬肝涵玉質。白圭之玷尚可磨，澀不拒筆滑留墨。
范郎紫玉餘半圭，翻手作雲雨雹隨。龍蛇起陸孔翠飛，雲收雨霽千首詩。
既全國色與天香，底用家人紫共黄。卻喜騷人稱第一，至今喚作百花王。
幾樹繁紅一徑深，春風裁剪錦成屏。花前莫作淵材恨，且看楊妃睡未醒。
池邊幾簇木芙蓉，浥露棲煙花更濃。地有鮮鮮金菊對，賞時莫惜醉千鍾。
斷橋斜路水聲平，茅舍疏籬月色新。千里故人如念我，不妨早寄一枝春。
古道今人慨不同，世情對面九疑峰。四尖山色元如舊，會構新亭始亢宗。
路八千來婿亦艱，相看冰玉問平安。剪燈夜話思全蜀，五十四沒天上寬。
都驛荒凉尚邃深，息肩藉庇有餘陰。故宫今已生禾黍，翻作行人倍痛心。
暮春百卉未舒紅，盡日尋芳遡晚風。誰道倦遊鞍馬上，且投佳句錦囊中。
遠訪夭桃映面紅，俯臨寒食困和風。幽燕在昔多佳麗，應有留題外戶中。
恨無六翮不能飛，一見慈顔戲彩衣。躍馬問鞍驚被執，式微空賦未容歸。
如膏細雨沐輕紅，更有催花少女風。薄暮濃雲横漢外，西山數點有無中。
何須百鳥獻花紅，懶似吾師有祖風。儒釋自來曾結社，不妨俱隱小堂中。
禁煙未覩燕子飛，料峭寒生透寢衣。欲去踟蹰情味惡，春歸底事不同歸。
門下棲遲近一年，郎君髙義薄雲天。儻能一語寧三國，應有嘉名萬古傳。
復命無由責在身，可堪甘旨誤慈親。飄零殊異三年宦，遺肉知存愧餓人。
緩頰難支大厦傾，單車久税阻歸程。慈顔萬里音書絕，忍看東風動紫荆。
垂翅東隅四五年，不知何日遂鴻鶱。傳書燕足徒虚語，强學山公醉舉鞭。
日長漏永滴銅壺，酒冽杯深困腐儒。公子殷勤歌舞勸，獻酬交錯屢傳呼。
雖遇嚴冬喜氣和，開筵出妓騁婆娑。折腰翹袖爲公壽，願贊監軍早戢戈。
祝壽開樽象樂和，傞傞態度屢婆娑。動容詠德終宵樂，從此修文定止戈。
獨活他鄉已九秋，剛腸續斷更淹留。寧知老母相思子，没藥醫治白盡頭。
萬里流離只一身，東西南北與誰親。登髙且伴髙僧話，揖孟懷陶任世人。
未稅南冠爲有身，忘形爾汝見情親。我詩速客酬嘉節，傾蓋從前有幾人。
纔聞家世便心傾，何况通經古是程。范叔青雲能自致，不須河朔寄柴荆。
相門有相未多年，德行雙全亞子騫。匪晚南歸施有政，也應示辱用蒲鞭。
未見古人心已傾，揚鞭何惜一朝程。自慚病忘非多忘，儻逐班荆即負荆。
不挹風猷二十年，天涯淪落看騰騫。若無大故休遐棄，唁我何方早著鞭。
樽酒搖期共細傾，孫郎假道莫貪程。科名雖已追何僅，隱語尤當繼子荆。
館閣飛聲彊仕年，胸中藻思若雲騫。駑駘失主無光彩，遐想騏驎受玉鞭。
久留家釀待公傾，引領東望屢問程。新作小亭堪小宴，幾時低唱進南荆。
日長岑寂度如年，然諾胡爲我輩騫。漸入清和宜枉駕，坐邀勿訝亟揮鞭。
中原分裂似天傾，公带群英世作程。我坐儒冠稽復命，王郎代匱已之荆。
見危詎敢惜餘年，若欲全生義則騫。久困鹽車思仰首，如蒙贈策勝金鞭。
燕山除館俯池潭，踰月羈孤苦吏貪。搖望盧河一舍阻，著鞭信宿次關南。
流離萬里偶生還，暫得安陽一日閑。飛蓋曳裾何處去，西園不見見青山。
六十之年入瘴鄉，靈臺未了熱非常。錫泉一飲根塵凈，重到清凉禮梵王。
一宿南華暫息機，未知五十九年非。應身雖在問無應，漫上層樓看信衣。
半世囚拘愧牧羊，生還四載卻投荒。危機未履已如此，欲效前賢問上蒼。
山遶孤村水遶家，傳經載酒有侯芭。眼前十畝無多地，只種桑榆不種花。
眼見雲林百慮消，人間静處即雲霄。時時醉臥聽流水，低拂垂楊欠小橋。
黄柑壓樹酒浮蟻，紅葉滿林梅放花。三疊青山老竹杖，十年明月故人家。
弛擔披襟岸幘斜，庭陰雅稱酌流霞。三槐只許三公面，作記名堂有幾家。
惡吁及厚篤忠純，大義無私遂滅親。後代奸邪殘骨肉，屢援斯語陷良臣。
行年已是老衰秋，復命稽遲爲縶留。戀主思親歸未得，夢魂長繞大江頭。
登高引領望江南，家在江南杳靄間。滿目烽煙歸路遠，萱親不見淚潸潸。
麥苗初種今如許，少日行遮雉子斑。看舞翠綃三百頃，卻須花絮了春閑。
淺白深紅小睡餘，夢殘春去綠扶疏。更無蜂蝶憐膏馥，時有嬌鶯隱自呼。
九華晴雲今日陰，清溪漲水夜來深。蒼梧哀泛湘妃瑟，白藕秀出姮娥簪。
長年三光占嶰筒，笑語天回西北風。髙城遂隔不足道，只憶齊山幽桂叢。
决决沙泉取次流，小堤閑貯一奩秋。莫將霞鶩飛飛影，認作蘭成萬斛愁。
擬栽垂柳待棲烏，招買風光計已疏。只有碧蘆馴白鳥，繫愁縈恨不關渠。
紛紛番僞漫成群，淮北淮南結塞氛。破走仙官三萬騎，秪煩前隊夜义軍。
殘魄遊魂讋復猜，焚舟棄甲總頭回。天家會遣楊無敵，磨斧銜枚夜半來。
愁見淮陰打陣來，白氈玄甲倒如摧。山東降卒時時說，說道番人怕背嵬。
從來漢將說張韓，泗水流澌浴鐵寒。待泝隋河趨洛口，卻登灞岸復長安。
占著商山接華山，兩京渾在笑談間。樵蘇按堵人甘寢，别隊官軍入武關。
蜀茶互市入西番，番馬來嘶渭水寒。爲報堯峰吳少保，徑招屬戶會長安。
何必翠虚捎魍魎，且看白旆掛麟猊。幾年待著龍蛇歲，便是乾坤交泰時。
侍臣秖道天顔喜，掩骼還俘更苦心。邊戍要教迎刃解，聖恩先作漏泉深。
悲風林際萬牛鬬，驚浪江間百馬奔。舟歸指點淮南岸，桅折船漂何處村。
貴池魚味不復美，秋浦猿聲自昔哀。南人官此欲歸去，爲問北人來不來。
朔風驅水作狂瀾，眼裏廬山腳到難。少待須臾莫倉卒，卸帆聊憇石鐘山。
章原暝邊龍會宿，塔嶺尖處胡孫愁。且並山腰欹側過，莫從髙頂望神州。
天生忠孝程伯禹，國有老成黄嗣深。山北山南時一過，閑雲野鶴故人心。
霏紅點點胭脂雨，唾碧濺濺罨畫溪。送客歸來問山館，一聲啼鳥日平西。
村落人家柳過墻，舞腰曾共小姑長。點粧拂黛留相學，卷葉吹蘆莫漫狂。
寒食猶須數日間，楚亭才隔幾重山。歸時便有桃花否，試擘華牋問曲欄。
隔年重到浯溪路，旌旆行疏鬢雪添。幸有江山供弔屈，愧無耆舊詠來廉。
春風喬木浯溪寺，指點溪流問故家。庭下已無書带草，步頭猶有水仙花。
湘桃亦作春風面，與拭中原淚眼看。舊染天香悲麥秀，續書王夢失槐安。
巫山生女不必醜，湘樹開花也自紅。爲問黄塵奉驕子，何如青歲嫁東風。
楚山雲日晝昏昏，歎息皇妃尚有村。鼓瑟聽渠悲帝子，凭肩那得學天孫。
逢人怕作宣明面，爲米誤折淵明腰。光陰客裏深相憶，泉石家山特見招。
剩水殘山明竹屋，暖風晴日倩桃花。輕羅小扇親曾見，花外青帘是酒家。
去國扊扅悲往事，還鄉笳鼓愧前修。十年過計千章木，一寸離心萬斛愁。
門外黄塵尺許深，癡兒抵死競浮沈。誰知一寸茅簷日，天付閑人值萬金。
曉起微涼病骨蘇，國香和露到貧居。我今不向當門種，免被時人取次鋤。
道人移菊到山家，細裊薰風带露華。便有淵明籬下趣，誰人着眼看荷花。
偃蹙江頭臥夕煙，嬾將玉雪鬬春妍。心期老氏能知白，興寄楊雄獨守玄。
仙衣雲樣拂輕緇，林下神情特地宜。妬婦津頭風怨急，壞粧聊爲□水姿。
年端喚醒玉梅魂，滿袖春風不見痕。未許卷簾新月上，卻教煙雨惱黄昏。
憶昨江湖倒載歸，暗香夾路雨霏微。誰人貌得春風景，遠看如煙近卻非。
逸少池邊發興新，管城別作一家春。臨風玉笛無人會，鬒髪空歸想太真。
南枝春色弄微溫，記得清香撲酒尊。今日相逢隔煙霧，揚州殘夢足銷魂。
長愛孤標似君子，不禁橫行巧擠排。短幅離離乃遺像，至今寒蝶誤飛來。
綠髪青衫舊竹君，墨卿揮拂更清新。斷枝活葉風蕭瑟，想見凌雲百尺身。
勝境茲辰得重尋，喚人同厲碧溪深。兩公未遽嘲糠粃，舊悉山林勇往心。
疏食深山謝擊鮮，瓠肥那得此枵然。祇應久絕紛華念，亦笑臞儒不是仙。
芒鞋行杖是生涯，老鬢今年玩物華。爲愛雲居松檜好，不須更看牡丹花。
紫羅抹額繡腰裙，傾國風流宛勝秦。玉笛插藏人不見，夜深吹起鳳樓春。
不於三界現身意，誰謂維摩談不二。山空晝永鳥無聲，春光不在千花裏。
白雲山出復山沒，寒澗日西還日東。長老不歸予又去，唯留蘿月與松風。
我不會兮不如你，達磨當門缺兩齒。滿堂無限白蘋風，明明不自秋江起。
我不會兮不如你，堪笑千花生碓觜。善財謾說百城游，何曾踏着自家底。
西天屠子氣雄豪，欺負神洲罪莫逃。武帝當頭輕一拶，果然提起活人刀。
生死自憐同室穴，因何中路隔關山。一朝忽得親兒證，趯踏方知蓋覆難。
趙州庭前柏樹子，崑崙眼睛如點漆。笑他法眼謗先師，覺公心苦口如蜜。
不立孤危機本峻，趙州老子玉無瑕。當頭指出殿裏底，剗盡茫茫眼裏花。
土埋處處鐵菱角，半夜經由未覺難。於曉嶺根傷中倒，方知行過鐵門關。
蒼龍带雨離深洞，彩鳳啣花入帝關。一句古今無滲漏，祖師不在東西山。
天生白額南山虎，牙爪曾當八面風。月落三更穿市過，癡人投曉覓行蹤。
新年佛法晢真風，笑殺街頭賀歲翁。三級浪高何處去，謾將雙劍定雌雄。
堂堂白日上刀梯，任是崑崙眼亦迷。多謝門前案山子，春來秋去泄天機。
江南江北勿同倫，疑了還疑笑殺人。誰信一盤油煠底，古今塞斷是非門。
一葉扁舟漾廣津，無心鷗鳥遠親人。蘋蓼岸，静投綸，危坐初無一點塵。
釣艇夷猶一葦横，烟波萬頃寄餘生。春雨歇，暮霞明，零亂溪花墮玉英。
撇棹歸來起暮凉，樂哉誰復慕軒裳。横短笛，罷鳴榔，紅藕花繁作陣香。
木落漁村載酒過，綠波萍藻鱖魚多。拚醉飲，儘顔酡，不負平生笠與簔。
玉樹瓊田瑩骨清，短篷飄洒動吟情。魚換酒，樂升平，聞道君王日聖明。
臥月眠風樂有餘，蒹葭處處釣重湖。斟魯酒，鱠鱸魚，一片家風入畫圖。
花蕾催紅欲囀鶯，新愁偏傍鬢毛生。猶憐稚子能賒酒，爛醉春盤碧澗羹。
幽棲不寄絕交書，車馬從喧賣酒壚。臥轉午陰春睡足，卻尋峰樹數花鬚。
十二樓臺白玉成，雲車翻日上觚稜。太平何許同民樂，天闕雙龍護一燈。
渺渺家山水四涯，秋風曾憶醉黄華。馬頭不識南塘路，又看咸陽二月花。
風絮縈寒晝擁爐，枝頭猶得暗香餘。折來不擬供尊俎，靜對翛然一榻書。
度柳穿莎一徑通，曲堤初詠舞雩風。我來似與春期約，南陌東畦到處紅。
秋雨已分千壑間，午天初放一軒晴。撥開三十六峰翠，爲洗老人雙眼明。
踏盡東西散勝巖，卻提隻履過江南。遠人若觧真常位，不礙攜庵到處參。
敗壁縱横銷翠煙，巖花猶落舊庵前。從來說法無人會，寂寂空山謾九年。
煙斷伽藍欲報昏，竹梢風雨亂紛紛。懸知借枕山腰舍，魂夢已隨超化雲。
三蘇巖壑連雲秀，二士門庭匝地新。带雨山光無限思，一時分付鏡中人。
香斷寒爐古廟空，金毛一去了無蹤。分明曾得真消息，猶有參天十萬松。
雨華隨步到天關，遠目纔分繚繞山。風馬不馳前景斷，更於何地覓無還。
白霧蒼烟暗九秋，殷牀金吼抱山樓。爲霖未必渾三日，似有閑雲伴我留。
過盡長淮未見山，倦尋殘夢獨凭欄。風烟漸欲回春眼，不似蔣陵江上看。
長天漠漠水連空，雲淡風微兩兩紅。南北不知緣底事，一生半落往來中。
旋搗香秔炊玉粒，飽肥鮮鯽鱠銀絲。他年虛費太官粟，到得江頭已恨遲。
表裏江山面面來，秋風此日偶徘徊。塵埃閲盡心如鑑，一到江樓眼爲開。
憑虛瞰碧與雲浮，只有閑身盡日留。更擬夢回還獨上，來看殘夜水明樓。
霜天曉日鑑中新，眼力由來未見真。萬古茫茫一塵跡，碧山無際水無垠。
長蘆山下隱龍宫，瀝酒船迴落照中。已有龜紋爲傳卜，不勞烏尾更占風。
水底明河碧浸星，琉璃不動一江平。横鋪十幅指東去，坐看曉帆千里輕。
沿江山斷水如天，横絕奔流一葉船。身世自知同幻夢，不應對此重茫然。
山形虎脊髙低去，帆影魚鱗遠近來。已到江南望江北，更留青眼爲誰開。
嶽冠山下月黄昏，石立波吞勢莫分。回首風前魂欲斷，東西南北水連雲。
駕潮風急浪翻磯，舟子操舟不自持。若使畏塗知勇退，世間何處更乘危。
一水縈回兩岸鷗，翩翩無數近行舟。十年不見渾如舊，有意隨人天際浮。
華髪鬅鬙一榻書，舟移斜日似籧篨。似聞載酒江邉寺，更倒青錢留白魚。
霜樹今無一葉留，日邉雲暗使人愁。獨憐揚子灣頭岸，猶有黄花戀晚秋。
風帆十日轉長山，爲送閑身到廣寒。明月峰巒人境外，溪聲一夜響前灘。
巖排綠樹石相重，漲水交流失舊谼。細覓向來行歷地，十年塵跡轉頭空。
底急流光過眼頻，斬新花蘂已成陳。手移紅藥東風裏，着意流連背我春。
漸老追芳苦厭勞，團蒲欹坐首慵搔。觧將一笑醒人眼，多謝紅稠屋角桃。
柳花纔落未成綿，海蘂初分半尚攀。鴨甲不鳴深院晝，一床真夢不論錢。
桃紅半老杏紅衰，亂委蒼苔况是梅。不恨狂風取花去，一樽寒食爲誰開。
清氛遠俗推蘭友，直節過人見竹君。慰我山城長寂寞，相期髙臥敬亭雲。
長檠當晝知無用，團扇經秋歎已陳。我獨不才端有似，五年澤國又逢春。
薄宦驅人不亦勞，久紆章服礙爬搔。何時歸臥鍾山石，荷插長隨手種桃。
努力避喧遭掣肘，强顔追好得嗔拳。交情只有春風厚，千里隨人不用錢。
今年春早未全衰，社酒盤中不見梅。快把霜刀倩天女，鷰忙時節有花開。
逢逢伐鼓水邉村，狼藉春盤祝社君。但願官曹皆魯卓，不須南北稼如雲。
來轅去櫂自驚頻，七十無多半在陳。寸步家山不歸去，空留猿鶴占青春。
喚起春眠恨伯勞，一簪華髪不禁搔。緩尋新綠偏疑竹，細數輕紅錯認桃。
急雨殘花絕可憐，花如鷄肋雨如拳。千金倘贖花枝怨，不爲囊空惜一錢。
春半寒威不柰衰，一番細雨長青梅。惜花院落從風掃，待燕簾櫳徹曉開。
青精飯熟思留客，碧澗芹香可獻君。睡起茶甌風兩腋，功名何啻等浮雲。
濛濛烟雨網春暉，南陌清明二月時。細草養泥供燕子，好花藏蜜待蜂兒。
蛇行曲折度平岡，亂竹疏松蔭佛場。乞得曲肱方席地，秋風送我上羲皇。
偶到靈山最上頭，出簷髙竹不知秋。杖藜欲趁西溪月，未放閑身盡日遊。
乞得禪房半日留，臥看巖雨瀉清溝。浮雲豈是塵中物，又逐秋風天外遊。
岸梢濃染一溪青，山影歸舟落葉輕。欲學漁郎颺綸手，雨簔月笛了平生。
清於眀鑑綠於藍，水色山容摠一般。游子正懷覊旅恨，聊將目力解眉攢。
入寺又逢曦未來，草荒庭院几生埃。黄華翠竹無人問，只得僧房一夢迴。
陰陰翠竹鎖虛堂，竹外青山半出墻。七尺龍牙消白晝，便應題作小秋霜。
石根九節細相縈，葉比龜毛照眼青。邱壑生涯雖傲世，引年終是笑豨苓。
知章不怕酒如泉，莫遣花催蠟蠋烟。明日宿雲生曉霧，一番風雨暗梅川。
風約疏梅蘸石泉，山涵弱柳借廚烟。竹籬茅屋傾樽酒，坐看銀鈎上晚川。
群玉裝成寶璐垂，月扶疏影上餘杯。莫言一醉驅愁得，載酒須來一百迴。
傷春早覺鬢絲垂，誰遣飛花近酒杯。青翼若能傳客恨，莫敎紅紫放春迴。
連墻請謁敢辭頻，鑿壁開扉肯見親。聞說好花栽滿縣，杖藜早晚共尋春。
欲挽餘芳近酒巵，丁寧紅紫莫相違。縱無風雨飄零去，已是愁峰燕子歸。
花殘愛日惟愁盡，病渴逢觴卻厭多。不分閑中覺春老，强捜詩句逐陰何。
繙經興盡捲書帷，獨上江樓送落暉。人跡已隨雲影斷，傍簷嘉月冷侵衣。
丘壑胸中自廣居，數椽茅屋小蝸廬。門羅莫謾驚烏鵲，戶外曾來長者車。
論詩遠到二南風，句裏波濤得意濃。我亦賡酬還自笑，真成魚目眩驪龍。
一階春雨兩簷風，冷枕青燈睡未濃。欲斷新篇無好語，喜君消息到黄龍。
枝上紅殘遍地香，沈郎瘦骨歎更長。東鄰喚客笙歌閙，琥珀杯空夜未央。
具足城中了勝緣，毗耶座上供無邉。卻收心跡歸空洞，莫着俱胝一指禪。
筍輿行處及春迴，石裏横斜亦見梅。路細山長愁欲絕，可憐一笑向人開。
昭亭髙隱倦淹留，歸馭飄然下十洲。我亦半生隨泛宅，故園空憶洞庭秋。
岡迴嶺轉翠相重，覓語酬山未了工。卻恐前生是摩結，此身今落花圖中。
背山靈利兩松間，待月松前覿面山。雲去月低松影落，倚天唯有碧回環。
華子嶺頭雲盪胸，秋髙木落萬山重。巨靈擘石分南北，扶出天都第一峰。
試將千里看山眼，來訪山中佛祖家。已識黄山真面目，主山猶放白雲遮。
孤峰突兀現青虚，喜若覊人望故都。神馬已馳身尚遠，卻疑真有二文殊。
午夢肩輿轉斷岡，日烘殘暑氣揚湯。舌端時得冰霜句，絕勝狂風作暮凉。
居士逢場了世緣，卻尋機語調天然。我來不問三三句，剩覓康壺炷暖泉。
路斷人稀山正深，隔林鐘鼓報新音。已窮渡水沿崖力，更盡眠雲坐石心。
百念輕冰已着湯，解纓何必濯滄浪。欲收一滴寒潭水，散作人間無盡凉。
戶外雙峰碧礙天，定回香灺已收烟。苦將峭語撩癡客，借枕重參一味禪。
晴窗汲水養菖蒲，誰識前身是佛圖。竟日不知園外事，耳明鐘鼓喚齋盂。
簷下飛雲若可呼，樹頭巖影暗浮圖。不知人世路多少，只見前山似覆盂。
冲融日腳未全收，一葉飛黄滿眼秋。謾向登臨追宋玉，苦吟誰廣畔牢愁。
樹冷饑蟬猶亂吟，風簷琴瑟露寒侵。妻孥工作無衣態，卻恨清砧動好音。
葉葉彫梧陣陣風，疏雲全放月華濃。故人不寄江頭信，看盡飛鴻斷復縱。
何日刀頭水石間，婆娑猶得一官閑。杖藜早晚尋幽處，望斷秋空不見山。
四壁蕭蕭一味愁，了無從事到青州。殷勤獨有張公子，爲遣玉人寬鬂秋。
卻暑回飇入暮林，衰蟬無力尚微吟。不須更問秋多少，著蘂黄花已可簪。
雨滋時物各欣榮，小立方塘看水生。無數遊魚隨去住，不容濠上有餘清。
旋落簷花夜正喧，參横斗轉有更傳。了無人跡妨真夢，枕簟同參一味禪。
厚顔衰暑未甘衰，秋事于人卻有期。怯雨垂蕉全披靡，受風疏葦强扶持。
十年行地一虛舟，過眼風煙幾度秋。華髪半從身外老，故山時得夢中遊。
生涯自有餐霞法，歸計新傳種樹書。人境不應容拓落，五松山腳是吾廬。
秋凈霜空露曉姿，水光山氣摠供詩。筆端幻出滄州趨，賴有騷人慰所思。
身世浮雲任去留，老來於此更悠悠。卻因削跡風波地，耳底風雲得暫休。
靈均投老寄瀟湘，身後聲名日月光。被謗早知緣薏苡，引年誰復念菖陽。
便面南臺繚繞山，晚雲歸盡遠空閑。晴嵐遍染參差玉，若比嵩陽季孟間。
飽飯茶甌到手空，緩尋芳事夕陽風。旋移絲竹深藏筍，漫長秋風遠避叢。
信手繙書老更便，卷書覓酒便頽然。一生百斛無餘事，只有殘編未忍捐。
執手群歌田舍兒，年豐米價不嫌低。飽舂白雪已歸市，晚割黄雲猶枕畦。
官居城郭枕山根，嬉語兒童亦带村。老子癡頑甘避俗，欲從社叟學方言。
漫漫長山去不分，欲於何處望閶門。寄聲蓮社還相憶，幾日歸鴻下故園。
逢人但說逃禪晉，句裏風烟带九秋。七字鏗鏘快先覩，夢魂竟下荻花洲。
新亭花木低几杖，葉幄已成藏遠山。小渚雲生夜深月，十分秋思五湖間。
桑椹初生柳葉穠，薰風咄咄逼春工。物華過眼真堪恨，綠髪今成一老翁。
病眼看花似夢中，可堪紅紫半成空。一年三月春餘幾，枕上那聞昨夜風。
融融春日覺身閑，急水浮舟下石灣。此去知心唯杜宇，與君結伴老家山。
面熟前山小髻螺，綵衣竹馬舊經過。回頭四十年中事，清淚空如白髮多。
青鞋踏盡劍鋩山，借枕僧房落照間。髙屋憑虚聽泉語，嶺雲應似我身閑。
松蓋筠幢護石門，净居塵境此間分。不須更覓南行路，已向髙峰見德雲。
抱石寒泉湧帝青，净涵窟宅駐鯢鯨。誰知潤物功無盡，只見巖腰鑑様平。
人間何地寄衰翁，偶到神山一葦中。可是仙君謝逋客，船頭無處避剛風。
渡口回舟未忍移，净坊聽雨坐題詩。餘齡倘有尋真路，試與披雲問鳯兒。
寒音珊珊落回溪，脩竹似與長風期。虚聲帆影往來地，幽絕自有閑人知。
步出山門日已西，昏鴉寒並隔巢枝。更尋陳迹穿陰洞，蘚壁關真屈徑奇。
浪走長年百念灰，不知春信海邉來。新詩喚起逃愁夢，病眼花前得暫開。
客裏春秋過半生，子規枝上最關情。南來故國一萬里，卻笑子規猶亂鳴。
欲將老眼飽烟雲，深處更有藤蘿捫。故人聲迹應自絕，不寄一行山巨源。
榜亭居士泰饒舌，不放老禪藏好山。君來重說七言偈，幽事與我長相關。
茶甌放手送歸客，屋上鳴禽猶喚人。山僧别我月中去，不過虎溪君莫嗔。
白首登臨海一隅，晚風吹雨上髭鬚。日邉不見平安使，雲影滿川山有無。
束縳齋魚晝掩關，長鑱斸雪草泥間。竹爐石鼎甘香賸，分與衰翁卻病顔。
滿床緗帙照青燈，碧眼相看老弟兄。不見柳枝羅酒脯，旋燒榾柮煮黄精。
江城無地可開顔，學剪星裘閉戶看。手劈方紅調兒女，漫將一笑當追歡。
龍樓曾侍赭黄衣，內豎傳柑拜舞時。空嗅清香愁永夜，夢魂何處覓丹墀。
睡起方床日未斜，旋移屐齒破晴沙。石欄獨立數歸鳥，髙樹無風落柿花。
十日不一見此君，春筍滿林深閉門。杖藜特特穿苔徑，問訊南階添幾根。
我來點檢春蹤跡，山北山南綠暗叢。留與騷人做愁本，花根一點著泥紅。
夜雨翻盆曉未停，看山兩眼幾時青。不知溪面添多少，水滿方池漲綠萍。
带雨山雲不肯明，草泥封徑斷人行。竹林縱有鳥飛路，十日不聞鶗鴂聲。
萬境全歸一瞬中，山河日月盡含容。若將明暗分迷悟，公案從今又一重。
世界重重一網中，澄溪上下見天容。不知萬丈寒光底，卻到青冥是幾重。
春眠不覺夜來風，桃蕚猶霑未盡紅。愁絕小湖山畔路，同雲疏雨晚濛濛。
春雲無緒不禁風，小立中庭數落紅。還似江南斷腸處，楊花十里雪濛濛。
春衫更怯晚來風，凖擬衰顔借酒紅。到得杯行愁不飲，燭紅隱隱睡濛濛。
游絲無力繫春風，水面從飄點點紅。晚渡舟横人獨立，廚烟著柳細濛濛。
花神不管勒花風，開盡深紅到淺紅。未放遊人偷眼看，已驚紅雨亂濛濛。
老來萬事耳邉風，慚愧燈花未結紅。欲把一尊聊自解，空花入眼暗濛濛。
竹外孤亭思渺然，與君持酒傲壺天。不須五斛稱焦遂，一酌髙談駭四筵。
剪剪髙荷舞翠陰，並遊湘女駐波心。誰知羅韈無虚步，來聽薰風百里琴。
傾國從來少並芳，人間那得兩巫陽。丹青不解傳真態，恐是菱花對晚粧。
蕙蘭同氣猶爭長，姚魏齊名各一家。不似優曇照寒水，一莖能現四邉花。
交情金石半途分，霜後孤芳獨見君。盡倒濃漓澆磊磈，胸中着我半山雲。
莫解忘憂不數萱，長鑱斸雨護雲根。采薇勁節於今在，知是夷齊幾世孫。
青青谷口自披榛，斷取他方寶界新。彌勒同龕把茅下，客來不識住庵人。
借屋何如退結廬，籜龍環水小方壺。孤髙不貴封千戶，獨笑輪囷秩大夫。
攀枝結葉蔽朝寒，病鶴摧頹老骨山。安得虎頭癡絕手，蘧廬置我水雲間。
瑣碎金中踏薜蘿，出雲苔壁手摩挲。飛鴻送盡不知暝，烏鵲窺林日下坡。
疉疊重重兩岸山，鈎連秀色上琅玕。孤亭四壁面烟雨，人與白鷗分暮寒。
愛笋從嗔不出山，看成修影泛微瀾。此君臭味唯風月，底事須除數百竿。
鏡中白髪負長纓，一釣連鼇我不能。賸種長竿繞溪綠，得魚君看積如陵。
平攀天面一彎月，下視山腹三重茅。更欲移居入霄漢，卻憎棲鳥占林梢。
征衣猶带去年塵，入眼溪山似故人。社鷰秋鴻應共笑，是翁如我往來頻。
溪繞長山屋繞溪，隔林樓閣暮鐘遲。青燈一枕家山夢，鏡裏平明滿面絲。
寂寞新阡草未長，一身千里路茫茫。秋風解染愁人淚，楓葉能紅菊亦黄。
楓林慘淡遠山微，全是江南欲雪時。極目諸天雲一色，只無六出上寒枝。
壺山孤秀似西山，道上歸人洗眼看。到我西山山有伴，不知誰伴此山閑。
品題芳事有春工，姚魏風流勝淺紅。莫傍沉香亭北看，只宜巵酒對山翁。
珊瑚碧樹小明月，散作人間無盡香。伏雨闌風渾不惜，爲君髙處踞胡床。
臙脂着雨弄餘妍，力挽春暉上舞筵。誰道捲紗紅映肉，杜陵正欲補遺篇。
窈窕山房水様清，定迴燈影暗還明。對床不見逃禪晉，竹雨聲中夢不成。
期人不至傷秋晚，覓句無工愁夜長。誰與寒窗催好夢，幾重白㲲一盂香。
風搖頂笠曉山隈，覓法心如未熟梅。去路兩肩擔不起，會看撒手得空回。
屐聲何土遣瞿曇，示病溪翁爲掃庵。簷葡香中一盂飯，不妨歸去飽同參。
馱經白馬幾萬里，不似黄龍行路難。出得塵中一經卷，大千沙界掌中看。
山根籬落枕溪流，岸竹欹斜繫小舟。一段黄雲秔稻熟，牧兒腰笛倒騎牛。
髙樹風生晚徑秋，平沙無日下鳬鷗。野航邀月渡溪北，古寺僧歸鐘鼓樓。
瓜步西頭水拍天，白鷗波上寄長年。箇中認得江南手，十里黄蘆雪打船。
赤雲葉葉掛林丘，道士黄塵没馬頭。隔水净坊人不到，抱崖竹柏暗藏秋。
杯水能令重百鈞，阿師心法妙通神。維摩正苦衆生病，爲洗無邉熱惱塵。
春風朱雀橋邉路，只許遊蜂獨往來。□□園花兼巷柳，卻尋芳事到酴醿。
小雨絲絲欲網春，落花狼藉近黄昏。車塵不到張羅地，宿鳥聲中自掩門。
春風著物本無殊，姑射偏成玉雪膚。獨笑浮花媚凡目，水邉疏影不勝孤。
酒染凝脂密染香，一枝聊發次公狂。小樓凖擬來仙馭，明日紅雲繞樹芳。
嫩蘂商量漸滿枝，劉郎對境久忘機。折來不擬供樽俎，要與游蜂作伴歸。
桃紅深淺漫成堆，猶喜霜葩綴舊枝。喚取張盧來共醉，莫隨風雨便分披。
不禁花惱曲江頭，欲對清尊舞沐猴。留得春紅撩客恨，争如庭草解忘憂。
蘧然真夢午鐘回，獨倚風軒數落梅。鼻觀得香無處覓，僧窗寂寂定初開。
野水旁邉不繫舟，偶隨波浪信沉浮。如今卻向來時路，預買閑塘着狎鷗。
筠籠百里故人情，多病文園眼倍醒。未放茶甌三百顆，夢魂先過小長汀。
老幹疏枝不耐冬，喜聞芳信擾青紅。應緣技癢争春力，不待鉛華破曉風。
病眼逢花不忍窺，飛奴走送已嫌遲。定知着意憐纖瘦，不放春心落别枝。
詩才妙入江南畫，畫手工傳渭北詩。一段澄心卷湘水，吟軒長對喚船時。
筠溪岸上千竿竹，夢想猶疑玉笋斑。只欠吾家小居士，杖藜風雨亦來還。
病着先尋丘首地，林松已約野僧栽。他年地下從諸老，何必人間詠八哀。
凝雲飛雪暗鄉城，搖想鴒原老弟兄。解道因風吹柳絮，詩成吟咏許誰聽。
十年不踏横山路，日望白雲千里思。宰木可圍人更老，長鑱猶記共栽時。
驥子摛詞苦未工，粉袍勍敵氣如虹。欲收一戰追諸父，政恐神錐未易同。
青春不與老相期，歸雁聲中數别離。折柳西城真旦暮，鏡中白髪已如斯。
窮秋璧月才圓後，猶憶桑弧初掛年。千里一尊懽稚子，祝君從我傲壺天。
西林葉幄已藏鴉，若比蝸牛信可誇。更約此君成莫逆，北窗髙臥看紛華。
浮木隨流誰見招，春江無盡水雲搖。只今瘴海投閑地，魑魅爲鄰盗正驕。
季子論才到履駒，十年不調可憐渠。自聞馬祖今非佛，不似潛夫但著書。
史君同樂在春亭，吏退心田水様清。恰似春風吹百卉，白紅無數不知名。
近水疏籬竹半侵，枝南枝北弄晴陰。不因老眼分明見，辜負凌寒一寸心。
不是先争特特開，只緣沙際欲春迴。行人浪起空華想，一夜歸心着夢催。
道者南行作勝緣，下窮有際上諸天。卻來踏着銅峰路，可費虚抛買屐錢。
好手逢場了不同，五家宗外立家風。玿師一句當機語，不道楊岐栗棘逢。
剝啄君來破鬰陶，解包相對煑溪毛。一坡脩竹無窮意，可但靈雲只見桃。
白霧蒼烟晝不分，竹風梢雨亂紛紛。杖藜來往成何事，添我胸中一壑雲。
當年接翼上天池，舊事空存雁塔題。豈有新詩來渭北，謾令後學仰關西。
錦衣人逐驚漚散，丹旐歌隨落照低。它日扁舟江上路，酸風吹淚過姑溪。
皮似稗柿鬆而剝，核如龍眼味甘鮮。滿盤的皪如金彈，叢之分嘗憶去年。
喚起田公趁曉耕，香雲已带瀉簷聲。如何乞取摩空手，爲挽天河洗甲兵。
群山带雨陰雲重，滄海連天水氣昏。遙想真人乘鐵舸，往來三島鬼神奔。
半夜逾城景象虛，雪山深處觜盧都。直饒一見明星悟，已是當時不丈夫。
喚作如如已變名，廓然無聖豈容情。其間妙叶皆同類，不有玄暉辨濁清。
光非照境境非存，光境俱忘復是痕。百鳥不來春已老，落華流水繞江村。
掃盡諸方路布禪，到頭窼臼落雁邊。臺盤角畔重拈起，萬里神光頂後全。
手攜花鼓到城根，反著麻鞋過短門。笑把柴頭書古字，大家來步月黄昏。
赤士纔將畫簸箕，烏雞何事忽驚飛。自從題入新詩後，黄鶴樓前忘卻歸。
世出世間希有事，顯發須憑過量人。只將補袞調羹手，撥轉如來正法輪。
水底泥牛嚼生鐵，憍梵鉢提咬著舌。海神怒把珊瑚鞭，須彌山王痛不徹。
衝開碧落松千尺，截斷紅塵水一谿。不識本來真面目，將謂人題德嶠詩。
今朝八月十有五，顧兔天邊誰不睹。若非東土小釋迦，放過長沙這老虎。
元宵佳節同歡樂，處處咸然無盡燈。火光爍破勝熱面，夜神忽患冷頭疼。
眼空宇宙渾無物，大坐當軒孰敢窺。選佛追官俱已了，同途把手不同歸。
今朝又是四月一，那事全然沒消息。衲僧皮草久不乾，且喜日頭東畔出。
稽首能度諸世間，無量殊勝福德聚。金輪統御四天下，普施群生安隱樂。
顛倒想生生死續，顛倒想滅生死絕。生死絕處涅槃空，涅槃空處眼中屑。
三轉法輪於大千，其輪本來常清凈。天人得道此爲證，三寶於是現世間。
去年人看中秋月，今年人看中秋月。今年人是去年人，去年月是今年月。
臘月十五天降雪，爲瑞爲祥無空闕。文殊露出廣長舌，普賢大士得一橛。
今朝臘月二十五，諸方盡唱雲門曲。徑山隨例和一聲，莫言楚石不當玉。
纔方改歲賀新年，今朝又是二月一。入所證處沒商量，摩訶般若波羅蜜。
毘藍園裏不曾生，雙林樹下何曾滅。不生不滅見瞿曇，眼中又是重添屑。
四月十五這公案，七月十五方結絕。即今這裏許多人，人人有理難分雪。
處處真，處處真，塵塵盡是本來人。真實說時聲不現，正體堂堂沒卻身。
大家潑一杓惡水，洗滌如來凈邊垢。垢盡衆生煩惱除，狐貍便作師子吼。
鎮州蘿蔔從來大，青州布衫斤兩明。衲子聚頭求的旨，卻似蚊虻咬鐵釘。
芭蕉無耳聞雷開，葵華無眼隨日轉。釋迦老子亦無生，每歲今朝浴一遍。
黄龍此語蓋天地，從來縝密不通風。後昆隨例承其響，總道貓兒解捉蟲。
如人持尺量虛空，復有隨行計其數。虛空邊際不可得，吾君壽量亦如是。
一箇驢鳴兩箇賊，堪與諸方爲軌則。正賊草賊不須論，大施門開無壅塞。
善法堂前瑞氣新，天書來自九重城。唯憑一句無私語，上祝吾皇億萬春。
乾峰洗面摸著鼻，雲門喫飯咬著沙。二人驀地相逢著，元來卻是舊讎家。
洞山萬里一條鐵，瀏陽一擊百雜碎。雲門關字常現前，翠巖眉毛在不在。
或是或非人不識，逆行順行天莫測。隔山人唱鷓鴣詞，錯認胡笳十八拍。
荆棘林中善卷舒，更於驪頷探神珠。南山鼈鼻活拈得，乘興猶來捋虎鬚。
休誇棒下無生忍，撥置當陽掣電機。未屙已前驀提得，一擊自然亡所知。
俊鷂不打籬邊兔，猛虎終不食伏肉。毛頭星現北斗前，把斷天關幷地軸。
以字不成八字非，爍迦羅眼不能窺。一毛頭上重拈出，忿怒那吒失卻威。
心空及第無階級，直下忘懷罪性空。一念廓然三際斷，千差萬別盡圓通。
針鋒頭上透天關，著意忘懷兩不堪。直下早踰千萬劫，即今成佛未同參。
插一枝草建梵剎，破妄想塵出經卷。饒益廣大諸有情，成就無邊希有事。
聊聞舉著便承當，好肉無端已剜瘡。著眼機輪上頭看，方知兩兩不成雙。
即心即佛莫妄求，非心非佛休別討。紅爐焰上雪華飛，一點清涼除熱惱。
行不到處說不難，說不到處行不難。行說難到不難到，拈卻門前大案山。
妄心顛倒造諸業，回趣真乘即懺摩。真妄兩頭俱透脫，海南東畔是新羅。
大根大器大丈夫，不越一念了大事。三世諸佛立下風，此人堪作如來使。
清凈慈門剎塵數，共生如來一妙相。一一諸相莫不然，是故見者無厭足。
舉頭忽睹明星現，因茲眼病見空華。今日還渠舊光彩，碧眸炯炯照塵沙。
夷門昔日呈家醜，拈出無邊栗棘蓬。今日甌峰孤頂上，幸然無事又相逢。
利刃有蜜不須舐，蠱毒之家水莫嘗。不舐不嘗俱不犯，端然衣錦自還鄉。
老漢纔生便著忙，周行七步似顛狂。賺他無限癡男女，開眼堂堂入鑊湯。
兩處牢關擊不通，纖塵不動自乖宗。忽然業鏡使雜碎，黄面矍曇失卻蹤。
金鼇一掣滄溟竭，徒自悠悠泛小舟。今日煙波無可釣，不須新月更爲鉤。
覓心無處更何安，嚼啐通紅鐵一團。從使眼開張意氣，爭如不受老胡謾。
見得分明識得親，舉來猶自涉塗程。直饒不犯毫芒者，也是拈䭔舐指人。
啞子得夢與誰說，起來相尋眼麻彌。已向人前輸肺腑，從教他自覓便宜。
若將此語定綱宗，孤負明招獨眼龍。笑裏忽分泥水路，方知千里共同風。
第七菸菟沒尾巴，食牛之氣已堪誇。叢林悱悱爭唇吻，幾箇行人得到家。
倒腹傾腸說向君，不知何物尚沈吟。而今便好猛提取，付與世間無事人。
身上著衣方免寒，口邊說食終不飽。大唐國裏老婆禪，今日爲君注破了。
昧卻當陽箇一著，牽來拽去互施呈。不知除卻王維手，更有何人畫得成。
五月五日午時書，赤口毒舌盡消除。更饒急急如律令，不須門上畫蜘蛛。
勸君不用苦勞神，喚作平常轉不親。冷淡全然沒滋味，一回舉起一回新。
深淺聊將拄杖探，忽然平地起波瀾。傾湫倒嶽驚天地，到海方知徹底乾。
天下禪和說勘破，爭知趙州已話墮。引得兒孫不丈夫，人人點過冷地臥。
文遠修行不落空，時時瞻禮紫金容。趙州拄杖雖然短，腦後圓光又一重。
參見南泉王老師，鎮州蘿蔔更無私。拈來塞斷是非口，雪曲陽春非楚詞。
塗路波吒數十州，傳言送語當風流。不知腳下泥生刺，蹋著錐人腳指頭。
鑿壞十方常住地，三錢使盡露尸骸。羅山古佛雖靈驗，未免將身一處埋。
出門握手話分攜，古路迢迢去莫追。卻笑波心遺劍者，區區空記刻舟時。
鐘聲披起鬰多羅，碧眼胡兒不奈何。一箭雙雕隨手落，拈來元是柵中鵝。
俊哉一躍透重淵，霹靂追之去不還。卻笑龍門燒尾者，依前點額在波瀾。
南泉打破閑家具，浩浩諸方作話看。今日爲君重舉過，明明歷歷不顢頇。
對衆全提摩竭令，豈是閑開兩片皮。喝下瞎驢成隊走，夢中推倒五須彌。
暗中攜手上高山，及至天明各自行。無限中塗未歸客，明明開眼墮深坑。
陽焰何曾能止渴，畫餅幾時充得饑。勸君不用栽荆棘，後代兒孫惹著衣。
眼中無翳休挑刮，鏡上無塵不用磨。信腳出門行大路，橫擔拄杖唱山歌。
境話會來雖未是，卻問如今作麽生。清涼元本鼻頭直，夾山依舊兩眉橫。
一氣轉一大藏教，頓漸偏圓權與實。無邊妙義炳然彰，元來一字也不識。
先師會裏呈真處，臨濟堂前喫菜時。連此三回露拴索，咄這緣臺盤乞兒。
夜半明星當午現，愚夫猶待曉雞鳴。可憐自屎不知臭，又欲重新拈似人。
提起須彌第一槌，電光石火太遲遲。象王行處狐蹤絕，師子咆哮百獸危。
祖父田園都賣了，四邊界至不曾留。奈何猶有中心樹，惱亂春風卒未休。
新婦騎驢阿家牽，步步相隨不著鞭。歸到畫堂人不識，從今嬾更出門前。
猛焰不容蚊蚋泊，大海那能宿死屍。任是三頭幷六臂，望風無不竪降旗。
巍巍一座大彌盧，荷負非干氣力粗。縱使不隨言語會，卻來當面受塗糊。
古廟裏頭回避得，紙錢堆畔暗嗟吁。閑神野鬼皆驚怕，只爲渠儂識梵書。
望州烏石與僧堂，業識茫茫不可當。提起衲僧拄杖子，五湖四海沸如湯。
癡人面前休說夢，生鐵團上須尋縫。明明說與卻佯聾，只管外邊閑打鬨。
總道見桃華悟道，此語不知還是無。茫茫宇宙人無數，那箇男兒是丈夫。
奪得驪珠即便回，小根魔子盡疑猜。拈來拋向洪波裏，撒手大家空去來。
忽爾出門先見路，纔方洗腳便登船。神仙祕訣真堪惜，父子雖親不可傳。
瞎驢一跳衆皆驚，正法那堪付與人。三要三玄俱喪盡，堂堂擺手出重城。
撦破雲門一柄扇，拗折乾峰一條棒。二三千處管絃樓，四五百條華柳巷。
見色明心事已差，聞聲悟道更交加。觀音妙智慈悲力，荆棘林生優鉢化。
天地同根伸一問，未曾擡步已亡家。無陰陽處華重發，玉本無瑕卻有瑕。
玄沙三種病人話，透出雲門六不收。莫待是非來入耳，從前知己返爲讎。
赤肉團邊用得親，主賓有理各難伸。兩箇駝子相逢著，世上如今無直人。
有時笑兮有時哭，悲喜交幷暗催促。此理如何舉同人，斷絃須得鸞膠續。
殺人須是殺人漢，當下一刀成兩段。頭臂雖虧劍刃鋒，何似秦時𨍏轢鑽。
兔角龜毛眼裏栽，鐵山當面勢崔嵬。東西南北無門入，曠劫無明當下灰。
燕坐道場經十劫，一一從頭俱漏泄。世間多少守株人，掉棒擬打天邊月。
荷葉團團團似鏡，菱角尖尖尖似錐。風吹柳絮毛毬走，雨打梨花蛺蝶飛。
華陰山前百尺井，中有寒泉徹骨冷。誰家女子來照影，不照其餘照斜領。
掌內摩尼曾不顧，誰能護惜孃生袴。浮盃不會老婆禪，直至如今遭點污。
電光石火尚猶遲，猗死禪和那得知。轉面回頭擬尋討，夕陽已過綠梢西。
眼光爍破四天下，婆子拳頭沒縫罅。當機覿面事如何，猛虎脊梁誰解跨。
一堆紅焰亘晴空，不問金鍮鐵錫銅。入裏盡教成水去，那容蚊蚋泊其中。
崎崎嶇嶇平坦坦，平坦坦處甚崎嶇。驀地跛驢能蹴蹋，抹過追風天馬駒。
大根大器大力量，荷擔大事不尋常。一毛頭上通消息，遍界明明不覆藏。
骨肉都還父母了，不知那箇是那吒。一毛頭上翻身轉，一一毛頭渾不差。
言前薦得已天涯，句後承當路轉賒。一擊鐵關如粉碎，水天空闊雁行斜。
不於三界現身意，棹舉何如憒憒時。寄語軒中燕坐者，好看新月下前谿。
人言至樂在此谷，孰信樂爲谷所移。以樂均施不樂者，方名真樂丈夫兒。
紫巖分惠建谿茗，妙喜答以青州衫。得人一牛還一馬，前三三與後三三。
毛錐子上通消息，爭似亡言絕見知。後夜一輪空界月，清光千里共依依。
上苑玉池方解凍，人間楊柳又垂春。山堂盡日焚香坐，長憶毘耶多口人。
一毛頭上無邊剎，決定識情難測量。直下不生邪險見，壺中日月自然長。
長樂沙坑鄭了然，不依本分要參禪。自言已到無參處，哥羅管爾米疆年。
說不到處著一句，風前截斷千差路。超佛越祖只如今，壁立萬仞無回互。
一棒打破生死窟，當時凡聖絕行蹤。返笑趙州心不歇，老來猶自走西東。
面門竪亞摩醯眼，肘後斜懸奪命符。瞎卻眼，解卻符，趙州東壁掛葫蘆。
龜毛拈得笑咍咍，一擊萬重關鎖開。慶快平生在今日，孰云千里賺吾來。
萬仞崖頭解放身，起來依舊卻惺惺。饑餐渴飲渾無事，那論昔人非昔人。
一口吞盡三世佛，正是吾家客作兒。爭似璞禪無用處，一毛頭上便忘機。
桶底脫時大地闊，命根斷處碧潭清。好將一點紅爐雪，散作人間照夜燈。
坐斷金輪第一峰，千妖百怪自潛蹤。年來又得真消息，說道楊岐正脈通。
正覺山前折卻本，三七日內心頭悶。卻來鹿苑討便宜，好與拽翻椎一頓。
來時已沒當門齒，去時唯有一隻履。葱嶺那邊逢宋雲，十分彰露醜舉止。
擔柴賣火村裏漢，舌本瀾翻不奈何。自道來時元沒口，卻能平地起風波。
驀口一橈玄路絕，藥山之道始流傳。離鉤三寸無消息，覺海方乘般若船。
慣說五家宗派禪，不將玄妙與人傳。晚年一處真奇特，食罷長伸兩腳眠。
龐老曾升馬祖堂，西江吸盡更無雙。而今妙喜朱居士，覿面分明不覆藏。
兩耳卓朔口門窄，兩眼皮薄鼻露竅。一生舌本謾瀾翻，何曾唱得胡家調。
吾於閩有大因緣，夜夢晝思無間然。他日定歸洋嶼去，楞伽室內作終焉。
普提宿將坐重圍，劫外時聞木馬嘶。寸刃不施魔膽碎，望風先已竪降旗。
一刀截斷生死路，摩醯正眼頂門開。無邊業障俱鎖殞，寒山拾得在天台。
佛之一字尚不喜，有何生死可相關。當機覿面難回互，說甚楞嚴義八還。
青氈本是吾家物，今日重還舊日僧。珍重聖恩何以報，萬年松上一枝藤。
蓋天蓋地那一著，無今無古絕承當。謾將分付密禪者，一任諸方亂度量。
瞎驢滅卻正法眼，臨濟宗風始大張。可憐裨販如來者，盡將蓋覆錯商量。
擔柴賣火村裏漢，舌本瀾翻不奈何。自道來時元沒口，卻能平地起風波。
即心即佛莫妄求，非心非佛休別討。紅爐燄上雪花飛，一點清涼除熱惱。
驀口一橈玄路絕，藥山之道始流傳。離鈎三寸無消息，覺海說乘般若船。
通身一具金鎖骨，堪與人天爲規則。要識臨濟小廝兒，便是當年白拈賊。
柏子拈來香滿廬，蒲團靜裏結跏呋。三年過眼千千卷，此際分明一字無。
濃將紅粉傅了面，滿把真珠蓋卻頭。不識佳人真面目，空教人唱小涼州。
竿頭崖頭撒手去，閬州澧州尋路歸。廉纖脫盡全機露，八角磨盤空裏飛。
带雪含霜半倚籬，橫斜影裏露仙姿。前村昨夜春來了，竹屋老僧猶未知。
明宣一道聰明呪，暗寫兩行靈寶符。謾道騎鯨遊六合，何曾有夢到華胥。
鬧籃方喜得抽頭，退鼓而今打未休。莫把乳峰千丈雪，重來換我一雙眸。
兩手擎來教放下，空身立地更疑猜。根塵識界無尋處，多謝春風爛漫開。
剎剎塵塵見不難，頭陀何苦被他瞞。當初若論收姦細，莫把瞿曇做佛看。
日暖風和景更奇，華華草草露全機。荼蘼一陣香風起，引得遊蜂到處飛。
映林映日一般紅，吹落吹開總是風。可惜擷芳人不見，一時分付與遊蜂。
截斷從教來袞袞，隨流未必去滔滔。青山長鎖欲飛勢，滄海合知來處高。
漏傳長樂未央靜，月瀉甘泉太液秋。夜半樂聲回步輦，喚回三十六宮愁。
兩指斤開權撮起，一毛頭上爲吹開。這回不在身邊立，休說清風徧九垓。
未曾拈出定盤星，多少行家怨不平。待得權衡地就手，方知斤兩自分明。
認得斑斑急上弦，吼風一鏃去驚天。近前子細來觀覷，誰把藍田石射穿。
風月山川共一家，誰來語下定龍蛇。太白不曾登便殿，筆頭昨夜自生花。
一足垂來親點眼，嶺頭功德已圓成。長髭只怕精神露，卻指紅爐片雪輕。
以何爲體呵呵笑，推倒當頭陷虎機。鳥带香從花裏出，龍含雨向洞中歸。
黄鶴樓前題一篇，無限措大失平仄。長沙一隻眼長長，今古何曾有蹤跡。
指點深紅與昔同，更無夭艷在芳叢。南泉笑裏移春去，留得殘紅醉蜜蜂。
蒙頭不覺齁齁睡，開眼從教燄燄紅。若謂平常便無事，須防豆爆冷灰中。
信手揮來一一親，祇林劍下絕煙塵。行徧天台幷雁蕩，歸來重看錦江春。
血盆似口劍如牙，竭世樞機未足誇。親到龍潭龍不現，者回失卻眼中花。
冰稜鎖斷長河口，不見人從鳥道來。一陣風回脩竹裏，玉闌干上雪成堆。
七寶盃酌葡萄酒，金花紙寫清平詞。春風院靜無人見，閑把君王玉笛吹。
脫得邊城戍役身，卻來偷賞上園春。御街前畔低聲語，不覺衝他貌事人。
牙根爛嚼真彌勒，腹裏橫吞老釋迦。大地虛空皆得飽，這回不到負檀家。
一雨一陰風未和，春從不快裏消磨。桃花暗已隨流水，空使劉郎惆悵多。
赤腳波斯入大唐，一家有事百家忙。而今四海清如鏡，率土普天歸我王。
酷暑如焚不易禁，炎炎赫赫欲流金。夜明簾外無人到，靈木超然轉綠陰。
靈雲一笑見桃花，三十餘年始到家。從此春風春雨後，亂隨名字落天涯。
縣吏追呼不暫停，爭如長往事分明。從前有箇無生曲，且喜今朝調已成。
半在河南半在北，一片虛凝似墨黑。冷地思量愁殺人，叵耐雲門這老賊。
小林三拜得吾髓，鷲嶺拈花一笑新。莫謂藏身無影跡，月明照見夜行人。
前身姑射冰相似，今代潘妃玉不如。坐對真成在江國，淡煙微雨暗扶疏。
可是傷春故癯瘦，未應無意作娉婷。不須更向嶺頭覓，只此松煤更典型。
粉翼瓊鬚似剪裁，飛飛自遠逐香來。花間得意情多恨，應笑王孫殢酒盃。
座下聞經本至誠，改頭易面悟前身。信知大道無難事，一念真如雉化人。
綠蔭深處汝行藏，風露從來是稻粱。莫倚高枝縱繁響，也宜回首顧螳螂。
城角巍欄見海涯，春風簾幕暖飄花。雲煙斷處滄波闊，一簇樓臺十萬家。
月疑宮闕下銀潢，碧轉欄干萬頃光。我是水晶宮裏客，倚樓猶自羨滄浪。
池上春風動白蘋，池邊清淺見金鱗。新波已縱遊魚樂，調笑江頭結網人。
當時倉卒倚鴻籌，清白堪封萬戶侯。陵谷已非家世遠，畫橋依舊水東流。
五柳先生倦折腰，孤眠千載仰風標。青衫令尹頭如雪，不厭朝昏過此橋。
清入欄干酒易醒，春風楊柳幾沙汀。平沙抵得瀟湘闊，祇欠螺峰數點青。
瑤臺歸去鶴空還，一曲霓裳落世間。秋雨幾番黄葉落，朝雲應欠到香山。
玉顔羞見錦衣侯，草木煙封雨鎖愁。不似田文門下客，一貧一富不知羞。
政拙慚無善最聞，但欣青嶂對誰門。公餘靜室聊觀易，客到廉堂謾潔罇。
我聽風篁是梵音，如何俗耳等閑聞。自來擊處無人會，千古知心只此君。
密密堂堂悟有時，躁求那便契精微。憑誰舉似圓居士，好助香巖證上機。
